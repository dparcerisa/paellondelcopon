ARRÒS CALDÓS AMB FAVES I CARXOFES

# Ingredients

Per a quatre persones necessitem: 
4 trossets de costelles de porc 
4 trossets de pollastre 
2 carxofes 
Dos creïlles 
Mig kg de faves tendres 
350 gr arròs 
Brins de safrà 
Aigua, oli d'oliva i sal 

# Preparacio

Llevem les baines de les faves (desgranem), i la mitat les reservem i l'altra mitat les llevem la pellorfa. 

Desfullem les carxofes deixant quasi el cor, les tallem en quatre trossos i les deixem en aigua i llima perquè no ennegrisquen massa. 

En una cassola fonda, posem sobre tres cullerades d'oli i sofregim la carn amb una mica de sal. A continuació, quan està ben daurada, afegim les faves repelades. Removem bé i esperem que prenguen color. 

Omplim fins a la mitat d'aigua i afegirem la resta de les faves abans de que es calenta l'aigua perquè en cas contrari la pell al final es desprendria quedant dura. 

Deixem coure al voltant de vint minuts amb la tapa entreoberta a foc baix. Mentrestant en un paper hem emrollat els brins de safrà i ho torrem damunt de la tapa de la cassola. 

Passat eixe temps, afegim les carxofes. Esperem deu minuts més mentres pelem i tallem les creïlles en trossos trencant-les amb el ganivet. 

Ara l'important. Abans d'afegir l'arròs, afegim la mateixa quantitat d'aigua que d'arròs posarem perquè a l'absorbir i cuinar-se, al final quede amb el mateix caldo que tenia abans, comptant amb l'evaporació que va a produir-se. Recordem que cuinem un arròs caldós. 

Així, per a 350 gr d'arròs, calculant sobre 200 gr que cap en un got, afegirem un got i mig d'aigua. Li donem canya al foc i quan comence a bullir, afegim les creïlles i els brins de safrà bo que hem torrat i amb els dits haurem desfet. Provem de sal. Ara serà el moment d'afegir l'arròs, movem un poquet i sense la tapadora, a foc fort deu minuts perquè solte el midó, posem la tapa a la cassola entreoberta i deu minuts més a foc mitjà seran suficients. Retirem del foc. Tapem bé, deixem reposar cinc minuts i a emplatar. 

Al posar les faves repelades fem que les més tendres al coure's, es desfacen donant-li cos i sabor al caldo. 

Este plat es pot fer sense carn. 
